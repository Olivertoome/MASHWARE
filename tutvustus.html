<!DOCTYPE html>
<html lang="et">
  <head>
    <meta charset="UTF-8" />
    <meta name="viewport" content="width=device-width, initial-scale=1.0" />
    <title>Mashwere</title>
  </head>
  <body>
    <h1>Tere tulemast Mashwere lehele!</h1>
    <p>Siit leiad kogu info kartulitest.</p>

    <h2>Üldajalugu</h2>
    <h3>1. Sissejuhatus</h3>
    <p>
      Kartul on üks tähtsamaid põllukultuure maailmas, tähtsuselt kolmandal
      kohal kohe nisu ja riisi järel. Peaaegu kõik riigid sõltuvad kartulist,
      eriti need, kus on vähe põllumaad ja palju inimesi. Kartul kasvab igas
      kliimas ja mullas, valmib kiiresti ning annab väikese maa-ala kohta palju
      saaki. Lisaks on kartul väga toitev — ta sisaldab vitamiine, kiudaineid ja
      annab palju energiat, mis muudab ta väärtuslikuks ka piirkondades, kus
      esineb nälga ja toidupuudust.
    </p>

    <h3>2. Tänapäevase kartuli kujunemine</h3>
    <p>
      Kartuli lugu algas umbes 350 miljonit aastat tagasi, kui see arenes
      mürgisest esivanemast — maavitsast. Sama taimeperekond arenes aja jooksul
      ka tubakaks, tšillipipraks, paprikaks ja tomatiks.
    </p>

    <p>
      Kartul kujunes oma tänapäevaseks vormiks Lõuna-Ameerikas, Andide mägedes,
      Peruust kuni Boliiviani. Inimesed sõid metsikuid kartuleid juba umbes 13
      000 aastat tagasi, kuid need olid kibedad ja sisaldasid mürgiseid aineid.
      Umbes 8000 aastat tagasi hakati kartuleid Titicaca järve ümbruses
      teadlikult kasvatama ja aretama. Andes rajati terrasspõllud, mis kogusid
      vihmavett ja kaitsesid taimi külma eest, ning igal aastal valiti aina
      maitsvamaid ja ohutumaid mugulaid.
    </p>

    <p>
      Andide rahvad õppisid kartuli mürgisust vähendama. Mõnikord söödi
      kartuleid saviga, mis sidus kahjulikud ained kinni. Külmutamisest ja
      kuivatamisest saadi toiduaine nimega <em>chuño</em>, mis säilis aastaid ja
      aitas üle elada talved ja näljahädad. Aja jooksul kujunes kibedast
      metsikust mugulast päris söödav kartul, mille esivanemaks peetakse liiki
      <em>Solanum stenotomum</em>. Kartuli kodustamine muutis inimeste elu
      märgatavalt — see andis kindla toiduvaru ka karmis kliimas, võimaldas
      rajada püsivaid külasid ja pani aluse käsitöö, meditsiini ja teaduse
      arengule.
    </p>

    <h3>3. Kartul ja Andide rahvad</h3>
    <p>
      Kui kartul oli kodustatud, sai sellest Andide rahvaste igapäevaelu keskne
      osa. Kartul ei olnud lihtsalt toit, vaid kultuuri, uskumuste ja
      traditsioonide kandja. Inkade impeerium, üks Ameerika suurimaid ja
      arenenumaid riike enne eurooplaste saabumist, põhines suuresti kartulil.
      Kartulil oli seal religioosne tähendus: usuti, et loodusel ja taimedel on
      hing. Kartuli kaitsjaks peeti Axomamat, „Kartuli ema”, kes oli Pachamama,
      „Maaema”, tütar. Kartuli austamiseks korraldati rituaale ja kasutati
      traditsioonilist maa-alust ahju <em>pachamanca</em>, kus toitu küpsetati
      kuumade kivide vahel. Seda tehakse paljudes Andide piirkondades ka
      tänapäeval.
    </p>

    <p>
      Oluline roll oli ka <em>chuñol</em> – külmutatud ja kuivatatud kartulil,
      mis säilis aastaid. Inkade riik kogus chuñot maksudena ja hoidis seda
      ladudes, kust seda anti sõduritele, ehitajatele, ränduritele ning nälja-
      või kriisiaegadel kogu rahvale. Chuño oli kerge, riknematu ja lihtsasti
      transporditav, mistõttu oli see osa suurest kaubandusvõrgustikust üle kogu
      impeeriumi. Chuñol oli kaks peamist tüüpi: must chuño, mis jäi tume ja
      kortsus, ning valge chuño, mida valmistati külmutamise järel vees leotades
      ja koort hõõrudes. Valge chuño oli mahedama maitsega ning sobis hästi
      suppide ja hautiste tegemiseks.
    </p>

    <h3>4. Kartul Euroopas</h3>
    <p>
      Kui hispaanlased vallutasid Lõuna-Ameerika, tõid nad Euroopasse hulga uusi
      taimi, nende hulgas ka kartuli. Esmalt hakati seda kasvatama Kanaari
      saartel, seejärel Hispaanias ja teistes riikides. Eurooplased ei teadnud
      alguses, kas kartul on üldse söödav. Taim meenutas välimuselt mürgiseid
      öövarjulisi, loomad said selle rohelist osa süües mürgituse ning piiblis
      polnud kartulit mainitud. Mõned arvasid, et taim kasvab „liiga maa sees“,
      et olla puhas toit, mistõttu kasvatati kartulit algul vaid botaanikaaedes
      kui haruldast eksootikat. Talupojad ei osanud seda süüa, ei teadnud,
      millal see küpseb, ning levima hakkasid kuulujutud, et kartul põhjustab
      haigusi.
    </p>

    <p>
      Samas tabasid Euroopat sageli näljahädad. Teravilja hävitasid sõjad, vihm
      ja külm, kuid kartul jäi maa sees ellu. Vaikselt hakati märkama, et kartul
      toidab ka siis, kui kõik muu hukka läheb, ning ta kasvab ka viletsas
      mullas. Mõned valitsejad hakkasid kartulit rahvale soovitama või jagasid
      seda tasuta. Teised keelasid põlde valvata, et tekitada mulje hinnalisest
      taimest — talupojad „varastasid“ sealt mugulaid ja tõid need koju
      kasvatamiseks.
    </p>

    <p>
      Kui kartul Euroopas lõpuks omaks võeti, algas vaikne, kuid põhjalik
      muutus. Inimeste toidulaud ei sõltunud enam ainult teraviljast, mis hävis
      külmade talvede, vihmase suve või sõdade ajal. Kartul kasvas kiiresti,
      andis väiksel maatükil suure saagi ja ei vajanud head mulda. Isegi kõige
      vaesem pere sai endale piisavalt toitu kasvatada. Selle tulemusel kasvas
      18.–19. sajandil Euroopa rahvaarv enneolematu kiirusega, pered kasvasid ja
      inimesed kolisid maalt linnadesse – see toetas tööstusrevolutsiooni.
    </p>

    <p>
      Ka sõjapidamises muutus olukord: põletatud maa taktika kaotas jõu, sest
      maa alla jäänud kartulit saadi pärast lahinguid üles kaevata. Kartul aitas
      rahvastel ellu jääda ka kõige raskematel aegadel.
    </p>

    <h3>5. Suur näljahäda</h3>
    <p>
      Kõige sügavamalt muutis kartul Euroopa ajalugu just Iirimaal. 1700.–1800.
      aastatel oli Iirimaa väga vaene maa, kus enamik inimesi elas pisikestel
      maatükkidel ja kasvatas põlde Inglise suurmaaomanike jaoks. Oma pere
      toiduks jäi neile vähe, seetõttu sai kartulist nende peamine toiduallikas.
      Väike põld andis kartulina nii palju saaki, et terve pere sai ellu jääda.
    </p>

    <p>
      Kuid 1845. aastal saabus kartulimädanik – haigus, mis muutis mugulad
      mustaks ja kõlbmatuks. Saak hävis neli aastat järjest. Vaestel polnud
      midagi süüa, sest kogu teravili eksporditi Inglismaale ja nad ei suutnud
      seda osta. Tekkis suur näljahäda, millele järgnesid haigused.
    </p>

    <p>
      Aastatel 1845–1852 suri üle miljoni iirlase. Veel ligi miljon põgenes
      laevadega Ameerikasse, Kanadasse ja Austraaliasse. Paljud ei jõudnud
      kohale, sest laevad olid ülerahvastatud ja ebaturvalised, mistõttu hakati
      neid kutsuma „surmalaevadeks“. Iirimaa rahvaarv langes poole võrra ja ei
      ole tänaseni taastunud. Samas levis iiri kultuur üle maailma: põgenikud
      rajasid uusi kogukondi, ning ka tulevase USA presidendi John F. Kennedy
      esivanemad põgenesid sellest näljahädast.
    </p>

    <p>
      Tragöödia raputas ka poliitikat. Inglismaal kaotati viljamaksud, et toitu
      saaks vabamalt sisse tuua. Üks poliitik ütles tabavalt: „Kõik selle tegid
      mädanenud kartulid.“
    </p>

    <h3>6. Kartul Ameerikas</h3>
    <p>
      Kartul jõudis Euroopast edasi Põhja-Ameerikasse juba 1600. aastatel. Seal
      oli maad palju ja muld viljakas, nii et talud hakkasid kartulit kiiresti
      kasvatama. Erinevalt Euroopast ei peetud kartulit Ameerikas vaeste toiduks
      – sellest kujunes kiiresti tavaline ja vajalik köögivili, mida kasutati
      peaaegu igas talus. Varsti hakati kartulit kasvatama mitte ainult oma pere
      jaoks, vaid ka müügiks, ning sellest kasvas oluline kaubatoode.
    </p>

    <p>
      Ameeriklased katsetasid kartuliga palju ning leidsid uusi kasutusviise.
      Kartulist tehti näiteks pulbrit, mis säilis kaua ja sobis hästi sõdurite
      ja meremeeste toiduks. Hiljem muutusid populaarseks friikartulid ja
      krõpsud, ning kartulil oli oluline roll kiirtoidukultuuri kujunemisel.
    </p>

    <p>
      Ameerikas hakati kartulit ka aretama. Loodi uusi sorte, mis olid suuremad,
      vastupidavamad ja parema maitsega. Neid hakati eksportima tagasi
      Euroopasse ning need võeti kiiresti kasutusele paljudes riikides. Tuntud
      näide on sort <em>Russet Burbank</em>, millest valmistatakse tänapäeval
      suure osa maailma friikartulitest.
    </p>

    <h3>7. Kartul tänapäeval</h3>
    <p>
      Tänapäeval kasvab kartul peaaegu igas maailma nurgas. Kõige rohkem
      kasvatatakse seda Aasias, kus Hiina ja India on tõusnud maailma
      suurimateks tootjateks. Kartulipõlde leidub rohkesti ka Ukrainas, Ameerika
      Ühendriikides ja paljudes Lõuna-Ameerika riikides. Euroopas on kartul
      endiselt üks igapäevasemaid ja armastatumaid köögivilju – turult võib
      leida kümneid eri sorte, mis erinevad kuju, maitse ja värvi poolest.
    </p>

    <h2>Eesti ajalugu</h2>
    <p>
      Kartul jõudis Eestisse 18. sajandi keskpaiku ja tegi lõpu ka siinsetele
      näljahädadele, mis olid rahvast pikka aega vaevanud. Seetõttu hakati
      kartulit kutsuma mitmete hellitusnimedega: kardulas, tuhlis, maaubin või
      „teine leib“.
    </p>
  </body>
</html>
